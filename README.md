# AttaxxPlus Labor

Ezen a laboron az AttaxxPlus mintaalkalmazást kell továbbfejleszteni.

A feladatok során legalább minden részfeladat elkészítése után commitolj! A benne lévő commit message pedig utaljon arra, hogy melyik feladatot oldottad meg.

## Felkészülés a laborra

A labor során egy viszonylag összetett alkalmazásban kell mozogni és módosításokat végrehajtani. Ehhez fontos, hogy az alapvető felépítéssel és működéssel már tisztában légy! Ha még nem tetted meg, nézd meg a Moodle alatti videókat.

## 1. feladat: a kijelölt mező keretszíne

(A labor elején, már most hozz létre egy új branchet és utána azon dolgozz, hogy a pull requestet könnyű legyen majd a labor végén létrehozni! És ha az egyetemen kezdted el a munkát, mielőtt elmész, ne felejtsd el felpusholni a változásokat a laborgépről a githubra!)

Bemelegítő feladatként modosítsuk a kijelölt mező keretének színét (valami ott jól kinéző színre)!
A mezők megjelenítését a View/GameView.xaml írja le. Itt minden mező egy nyomógomb, aminek a keretszínét (BorderBrush) egy konverteren keresztül állítjuk be annak megfelelően, hogy ki van-e választva. Ennek a konverternek kellene más színt visszaadnia, ha ki van jelölve a mező...

## 2. feladat: a StaticResource kulcsok (debug gyakorlás)

Mi van, ha egy StaticResource kulcsát átírjuk? Például a GameView.xaml-ben a OwnerIndex2BrushConverter kulcsot valami más értékre. Hol és milyen hiba jön? Miért nem jött elő fordítási időben? Ezt próbáld ki, hogy ha majd ilyen hibával találkozol, könnyebben felismerd! Utána írd vissza a kulcsot és mehetsz is tovább.

## 3. feladat: mező kijelölés (debug gyakorlás)

Ebben a feladatban megint egy lehetséges hibaforrást kell megvizsgálni, ezzel gyakorolva a működés követését és a debuggolást.

A FieldCommand.Execute-ban a "vm.SelectedField = current;" helyett miért nem elég a "current.IsSelected=true;"? A megoldáshoz meg kell nézni az IsSelected propertyt, és hogy mi történik, amikor ennek értéket adunk. Lehet, hogy nem csak egy értékadás fut le, hanem valami más is...

## 4. feladat: átlós lépés

A kiadott játékban van egy hiba: az eredeti szabályok szerint a szomszéd mezőre lépéskor átlósan is lehet lépni, most azonban csak lapjával szomszédos mezőre lehetséges. A feladat a hiba kijavítása. 

A hiba kereséséhez annyit már tudunk, hogy amikor egy mezőre rákattintunk, a AttaxxPlus.ViewModel.FieldCommand osztály, mint ICommand aktivizálódik. Első körben ennek forráskódját érdemes tanulmányozni és a végrehajtást egy törésponttal megállítva végigkövetni, hogy mik történnek és minek mi a feltétele. Valahol itt kell lennie egy feltételnek, ami megmondja, hogy mi a szabályos lépés és mi nem.

## 5. feladat: boosterek listája

Egy további hiba, hogy üres a boosterek listája, pedig a DummyBoosternek szerepelnie kellene rajta.
Annyit tudunk, hogy a View/GameView.xaml user controlban szerepel a booster lista "BoosterPanel" néven. Ez adatkötéssel jeleníti meg a boosterek listáját. Valószínűleg az a hiba, hogy abba a bizonyos listába nem kerülnek bele a boosterek, amikor a program kigyűjti az elérhető boostereket.

## 6. feladat: DummyBooster nem tud elfogyni

A programban a DummyBooster hibásan működik! Ha a számláló szerint elfogynak a használati lehetőségek, akkor is használható marad (ami abban nyilvánul meg, hogy megnyomásakor a másik játékos következik). Javítsd ki a hibát!

A megoldáshoz debuggolni kell, hogy mi is történik, amikor lefut a DummyBooster. És főleg azt, hogy miután lefutott a DummyBooster.TryExecute, utána hol folytatódik a program és ott hogyan dől el, hogy a másik játékos következik-e utána. Kezdetnek tegyél egy breakpointot a TryExecute-ba...

## 7. feladat: DummyBooster játékosonkénti számlálóval

Jelenleg a DummyBooster számolja, hogy hányszor lehet aktivizálni, de egy kicsit fura, hogy a játékosoknak közös számlálója van és nem mindenkinek saját.
A DummyBooster.usableCounter csak egy értéket tud tárolni. Módosítsd a kódot, hogy a két játékosnak külön legyen egy-egy számlálója. (3 elemű tömb kell majd, mert a játék a játékosokat 1-től számozza.)

A TryExecute-ban ki kell majd derítened, hogy ki az aktuális játékos. Ebben az ősosztályból örökölt GameViewModel tud segíteni.

## 8. feladat: SurrenderBooster készítése

A játékban előfordul olyan szituáció, amikor egy játékos nem tud lépni, de még van szabad mező, így nem ér véget a játék.
A legegyszerűbb megoldás erre a "Surrender Booster", amit ha megnyom egy játékos, minden maradék mező az ellenfél színét veszi fel, ami miatt végetér a játék. A mostani feladat ennek megvalósítása.

Kiindulási alapnak lehet használni a Dummy Boostert. Az alkalmazás már tartalmaz egy képet SurrenderBooster.png néven, ezt nem kell megrajzolni. Az elkészítéskor a SurrenderBoostert származtassa (a DummyBoosterhez hasonlóan) a BoosterBase osztályból, hogy annak GameViewModel propertyjén keresztül el tudja érni a GameBase osztály példányát, majd abban a Fields propertyt.

## További szorgalmi feladat lehetőségek

A maradék időben néhány fejlesztési lehetőség. Először egy könnyebb:

- Egy további booster elkészítése, ami az éppen kijelölt mezőre hat (de csak ha a saját játékosé). Abban a sorban és oszlopban minden mezőt üresre állít. Ez a booster minden játékosnak csak egyszer működjön!

És néhány összetettebb:

- 3 játékos verzió készítése. Az alkalmazás jelentős része akárhány játékost támogat. Azt, hogy hány van, a GameBase leszármazottai adják meg. Most a SimpleGame-et példányosítjuk induláskor (hogy hol, azt a Find References funkció mutatja meg). Hozz létre egy új GameBase leszármazottat, ami 3 játékost definiál. Ezen kívül a játékosok színeit megadó IValueConverterben is biztos fel kell venni egy új színt...
- Gépi játékost hol lehetne beilleszteni a rendszerbe? A GameBase.EndOfTurn() fut le akkor, amikor egy játékos végzett a körével. Itt ha van nem emberi játékos, akkor azokon végig lehet menni és le lehet őket futtatni egészen addig, amíg nem lesz vége a játéknak vagy egy emberi játékos nem következik.
- Új "game over ellenőrzés": a teljesen (dupla gyűrűvel) bekerített játékos nem tud tovább lépni. De a játék még nem veszi észre ilyenkor, hogy vége van... Ennek a feladatnak a célja, hogy ilyenkor is magától véget érjen a játék és ne kelljen a SurrenderBoostert használni.
